== Бележки по превода

След като създадете копие на https://github.com/kberov/progit2-bg[българското хранилище], за да преведете книгата, ще
използвате този файл за водене на бележки и съгласуване на работата по превода.

Това включва уеднаквяване на превода на различни думи и изрази или бележки по
организирането работата на сътрудниците. 

Като поддържащ превода, във файла README можете да добавите напътствия за начина
на превеждане или коренно да го промените.


=== Състояние на превода

Своевременно обновявайте файла `status.json` като обозначавате горе-долу
напредъка на работата по всеки файл. Тази информация ще се показва на различни
страници, за да могат хората да виждат колко работа остава още. Vim показва в
дъното на прозореца процентно отношение между началото и текущия ред, и целия документ.
Можете да ползвате този показател.

=== Изисквания и препоръки към помагачите за превода на български

Преводът трябва да предава смислово вярно оригинала на ниво параграф (целина).
Целината е една завършена мисъл.

Използвайте вече преведените понятия от речника по-долу. Те трябва да са
еднакво преведени навсякъде. Използвайте понятията от преведените вече
съобщения на Гит за командния ред на български. Добавяйте нови преводи на
понятия, ако в речника липсват. За да ползвате българските съобщения на Гит,
задайте `export LANG=bg_BG.UTF-8` в `.bashrc` в POSIX системи като Linux и Mac
OSX.

*Английският и българският са различни езици.*
Не превеждайте думи. Превеждайте смисъл. Текстът трябва да звучи на български.
Често едно изречение, преведено дума по дума звучи неестествено на български.
Често разделянето на дълги и сложни изречения на по-къси и прости подобрява
четимостта. Не забравяйте, че на български могат да се изпускат местоимения.
Дори е препоръчително. Спрежението (в лице и число) на глагола носи достатъчно
информация (не като в английския). Сменяйте местата на простите изречения в
голямо сложно изречение, ако това ще подобри четимостта. Използвайте български
думи вместо чуждици навсякъде, където е възможно. Изнамирайте начини да ползвате
български изрази (идиоми), където е удачно. Така текстът се чете по-леко. Така
вкарваме български понятия в главите на учащите се. Така обогатяваме техния
речников запас.

Примери:
Определение вместо дефиниция; Точен вместо прецизен;Състояние вместо статус;
"самостоятелна система за управление на версиите" вместо "локална система за
контрол на версиите"; Определен, отделен вместо специфичен; Настройка вместо конфигурация.

Когато въвеждате ново ключово понятие, добавяйте в скоби оригиналната дума на
английски. Така учащите се ще знаят точно какво имаме предвид и ще могат да
търсят по тази дума в документацията и Интернет.

Пример:
В Гит вашите файлове са винаги в едно от следните три състояния: подаден (committed),
променен (modified) и в индекса за подаване (staged).

Не ползвайте машинни преводи. Ползвайте хартиени речници (не знам да има
достатъчно богат английско-български речник в мрежата).

=== Речник

Ключовите понятия би трябвало да са същите като използваните в преведените на
български съобщения за Гит от командния ред. Подредени са в азбучен ред.
Докладвайте грешка (issue), ако намерите несъответствия.  Файлът от който
взимаме понятията е https://github.com/git/git/blob/master/po/bg.po.  С
преводача на съобщенията за командния ред на Гит ще работим за по-нататъшното
уеднаквяване на понятията.

Позволявам си също да налагам някои думи, които са български, но не се
използват в компютърната терминология, макар еднозначно да съответстват на
чуждиците, навлезли в езика ни (например интерфейс===взаимодействие). По този
начин компютърните текстове ще бъдат по-български. Същевременно разбирам
неприятното усещане за неразбиране на някои словосъчетания на български. Някои
от нас дори превключват работните си среди на английски, защото на български не
разбират съобщенията и названията, и не могат да взаимодействат с компютъра.
Ето какви времена настъпиха. Но в крайна сметка нещата опират до уговаряне на
значения. А българските думи в крайна сметка носят значенията в себе си. Човек,
който е необременен с понятия от английски, ще се справи.
[width=100%,frame="topbot",options="header,footer",cols="2,3,5a"]
|================================================================
|Английски|Български|Обяснение/Пример
|Git |Гит ж.р. |(системата/командата/програмата Гит)
|Local Version Control Systems |Самостоятелни Системи за Управление на Версиите|
|Version Control |Управление на Версиите|
|Virtual Private Network |Виртуална Частна Мрежа (ВЧМ)| 
|branching |разклоняване|
|commit |подавам|като съществително: подаване(commit); 
|compare |сравнявам|
|clone|клониране|
|every clone| всяко копие|
|fetch|доставям|Fetch URL – Адрес за доставяне
|file-glob patterns|образци със заместващи знаци|
|fork a repository |клониране хранилище на сървъра |създаване на копие на хранилище (в ГитХъб)
|ignore (files)|пренебрегвам/пропускам файлове| 
|interface|взаимодействие (където ви се стори удачно)/интерфейс|програми с графично взаимодействие.
Така може постепенно да наложим тази дума вместо интерфейс, която не носи никакъв смисъл на български в корена си.
|manpage |помощна страница | наръчник  за команда в Линукс
|operations |действия |you can do all operations – можете да извършвате всички действия 
|option|възможност, аргумент(на команда)|В някои случаи е възможно да се преведе като "възможност", дори когато става въпрос за аргумент. 
|patch |кръпка|
|pattern|образец, шаблон|to ignore certain files and file patterns – да пренебрегва някои файлове, упоменати по име или по образец.
|push |изтласквам|
|references|указатели|<<_git_branching>> will go over branches and references in detail. – В <<_git_branching>> 
ще разгледаме клоните и указателите в подробности.
|release|издание| release signatures – подписи на изданията 
|remote|отдалечено хранилище|
|repository |хранилище|
|revert|връщам,възстановявам |revert a file (to a previous state) – връщам файл до предишно състояние, възстановявам предишна версия
|run |изпълнявам (команда), пускам (програма) |you can run *all* Git commands – можете да изпълнявате *всички* Гит команди
|staging area|индекс за подаване|Working tree, staging area, and Git directory. – Работно дърво, индекс за подаване и папка на Гит.
|stashing|скатаване|we'll go over stashing and branching – ще обясним скатаването и създаването на клони
|tracked|следен|Запомнете, че всеки файл може да бъде следен (tracked) или неследен (untracked).
|untracked|неследен|Remember that each file in your working directory can be in one of two states: tracked or untracked.
|working tree|работно дърво|Working tree, staging area, and Git directory. – Работно дърво, индекс за подаване и папка на Гит.
|================================================================
С любов към езика: Красимир Беров

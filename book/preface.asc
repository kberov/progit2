Pro Git
=======
:doctype:   book
:docinfo:
:toc:
:toclevels: 2

[preface]
== Предговор от Скот Чейкън

Добре дошли във второто издание на Pro Git. Първото издание бе публикувано преди повече от четири години.
(Второто издание се появява през 2014 – бел. прев.)
Оттогава много неща се промениха, но и много важни неща са си същите. Повечето от вградените команди могат да
се ползват по същия начин и днес, тъй като основният екип от разработчици на Гит върши чудесна работа по обратната
съвместимост. Същевременно се появиха много добавки и промени в общността около Гит. Второто издание на тази
книга засяга тези промени и обновява съдържанието, така че книгата да бъде по-полезна за начинаещия
потребител.

Когато писах първото издание, Гит бе все още сравнително трудна за използване и приета само в някои
"по-хакерски" среди. Тя започна да става по-известна в някои общности, но все още далеч от днешната си
вездесъщност. Постепенно почти всеки проект с отворен код започна да я ползва. Гит постигна невероятен успех
под Windows. Наблюдаваме бум от графични интерфейси за нея на всички платформи. Почти всяка развойна среда (IDE) вече
предлага поддръжка за Гит. Почти всеки бизнес ползва Гит. Pro Git отпреди четири години не познаваше тази
действителност. Една от главните цели на това ново издание е да засегнем всички тези нови достижения.

Общността на отворения код също се разрасна неимоверно. Когато седнах да пиша книгата преди почти пет години (отне ми
известно време, докато пусна първото издание), тъкмо бях започнал работа в малка, никому неизвестна компания,
която разработваше сайт за хостване на Гит-хранилища, наречена  GitHub (ГитХъб). По време на публикуването
имахме само няколко хиляди потребителя и по сайта работехме само четирима души. Сега, докато пиша това
въведение, GitHub обявява десетмилионния хостван проект с около пет милиона потребителски сметки за
разработчици. Служителите ни са двеста и тридесет. Без значение дали това ви харесва, GitHub промени общността
на отворения код по начин, който никой не можеше да си представи, когато пишех първото издание.

В първото издание на книгата посветих малка част от една глава на GitHub, като пример за хостван Гит. Все се
чувствах неудобно от това. Не ми харесваше особено, че пиша книга, която смятам за източник на знания от и за
общността, и в нея пиша за компанията, в която работя. Макар все още да не харесвам този конфликт на интереси,
значението на GitHub в общността на Гит е очевидно. Вместо само да споменавам GitHub, реших да превърна тази
част от книгата в по-задълбочено описание на GitHub като услуга и как да се ползва ефективно. 
Ако ще се учите как да ползвате Гит, то знанието как се ползва GitHub ще ви помогне да станете част от тази
огромна общност. Това е ценно, независимо кой Гит хостинг доставчик решите да ползвате за кода си.

Другата голяма промяна от времето на първото издание до сега бе разработката и навлизането на HTTP протокола
за мрежови транзакции на Гит. Повечето от примерите бяха променени вместо SSH да ползват HTTP, понеже е толкова
по-прост.

Невероятно бе да се наблюдава през последните години как Гит израства от сравнително неясно средство за
управление на версиите до доминираща комерсиална и с отворен код система. Щастлив съм, че Pro Git се представи
толкова добре, че се превърна в една от малкото книги с техническа насоченост на пазара, едновременно успешна
и с отворен код.

Надявам се да харесате това обновено издание на Pro Git.

[preface]
== Предговор от Бен Строб

Първото издание на тази книга ме спечели за Гит. Въведе ме в начин на правене на софтуер, по-естествен от
всичко, което бях виждал. По онова време вече се занимавах с програмиране от няколко години, и тази книга се
оказа повратна за мен. Тя ме насочи към по-интересен път на развитие.

Сега, години по-късно, помагам в една голяма реализация на Гит, работил съм в най-голямата компания за хостинг
на Гит проекти и съм пътувал по света да преподавам уроци как се ползва Гит. Когато Скот ме попита дали
искам да работя по второто издание, дори не се замислих.

За мен бе удоволствие и привилегия да работя по тази книга. Надявам се да ви помогне, както помогна и на мен.

[preface]
== Предговор към Българското Издание

Преди петнадесет години на едно изложение по информационни технологии разглеждахме щандовете с шефа ми. Лепнах
се на един щанд за книги. Не знам колко време съм стоял, но чух шефа да ме пита: "Искаш ли я?".

Бях се зачел в "Програмиране с Perl" от Саймън Казънс и Питър Уейнрайт. По онова време си нямах представа от
програмиране. Като завършил МИО и отговарящ за рекламата в малка търговска фирма, бъдещето ми не изглеждаше да
бъде свързано по някакъв начин с информационните технологии, освен като потребител и клиент. Но вече се бях
хванал, че се зачитам в помощната документация на Corel Draw 9, колкото и да ми беше трудно на тоя "гаден"
английски. Там прочетох за някакъв език за маркирне на хипертекст (HTML), който се ползвал за направата на
сайтове. Френски бях учил през последните 10 години. Английският уж ми беше втори език, но така и не напредвах
особено. Трудно се достига добро ниво, без да си прочел поне два романа в оригинал.

Имахме нужда от сайт. Нямахме достатъчно средства да платим направата. А и по онова време, когато Интернет
имаше само по телефонната линия с модем, нямаше особен избор от софтуерни компании с подобни услуги. 

Отговорих "Да! Искам книгата!" Бях щастлив, че мога да науча нещо толкова непонятно на пръв поглед на моя роден език.
Трябваше поне горе-долу да знам как работи един сайт. В книгата имаше глави "Въведение в CGI" и "Perl  и Бази
Данни" – доколкото разбирах тогава, все неща, свързани по някакъв начин с работата на сайта.

Днес юношите, успели да инсталират Drupal или WordPress, наричат себе си програмисти. Прочелите един-два урока
на английски и успели да подкарат някой скрипт чрез "копи-пейст", си въобразяват, че владеят английски. "Нали
скриптът работи, значи съм разбрал за какво иде реч." Някои по-смели дори започват да "преподават"
програмиране. "Нали вече трета година кърпя един проект във фирмата. Ще им обясня аз как става тая работа".

Общото между всички тях е, че са далече от истината. Но този, дето преподава, върши най-голямото зло. Вкарва в
младите невинни главици шльокавица – нито е български, нито английски. А пък уроците им, дето прожектират на
стената – на английски – копирани абзаци от документацията. И като "обясняват", екстендват едни класове,
троуват едни ексепшъни, инджектват едни депендънсита, ум да ти зайде.

Ако мислиш с непонятни за тебе думи, как ще разбираш какво правиш?

Ако пък беше само на английски – още по-зле. Но тогава отродяването щеше да личи повече. Както е било при
католическите свещеници. Трябвало е да научат латински, за да пре-по-дават словото божие. Като
научавали латински, техните близки вече им ставали далечни.

Гит е вездесъща система за управление на версиите. Владеенето ѝ те прави по-добър програмист. Книгата Pro Git
дава повечето необходими знания. Преведох я, за да се усвоят знанията без посредник. За да се разбира за какво
иде реч. 


[preface]
== Посвещения

_На жена ми Беки, без която това приключение не би започнало никога. – Бен_

_Това издание е посветено на моите момичета.
На жена ми Джесика, която ме подкрепяше през всичките тези години, и на дъщеря ми Жозефин, която ще ми помага,
когато остарея дотолкова, че няма да знам къде се намирам. – Скот_

_На всички българи, които предпочитат да мислят на родния си език. – Краси Беров_

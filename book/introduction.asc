[preface]
== Увод

Ще прекарате няколко часа от живота си в четене за Гит. Да отделим няколко минути и да обясним какво сме ви
приготвили. Ето кратко обобщение на десетте глави и трите приложения от тази книга.

В *Глава 1* ще разгледаме Системите за Управление на Версии (СУВ) и основи на Гит. Без технически подробности,
просто какво представлява Гит, защо се появи при наличието на толкова много СУВ, какво я отличава и защо я
ползват толкова много хора. След това ще обясним как да свалите Гит и да я настроите за първи път, в случай че
все още я нямате инсталирана.

В *Глава 2* ще се спрем на най-простата употреба на Гит – как да ползвате Гит в 80% от случаите, с които ще се
сблъсквате най-често. След прочитането на тази глава ще можете да клонирате хранилище, да разглеждате
историята на проекта, да променяте файлове и да подавате промени. И ако книгата изведнъж избухне в пламъци
вече ще сте овладели достатъчно, за да се справите със задачите докато си набавите ново копие.

*Глава 3* обяснява модела на разклоняване, често описван като, най-доброто предимство на Гит. Тук ще научите
какво наистина отличава Гит от останалите. Като свършите с тази глава, ще ви се прииска да поразмишлявате над
това как сте могли да живеете без разклоняването в Гит.

*Глава 4* покрива Гит на сървъра. Тази глава е за тези, които искат да използват Гит в организацията или на
ваш личен сървър за сътрудничество. Ще разгледаме и някои възможности за хостинг, ако предпочитате някой друг
да се занимава с това.

*Глава 5* разглежда напълно подробно различните разпределени начини на работа (workflows) и как да ги
извършвате с Гит.  Приключвайки с тая глава, ще можете да работите изкусно с няколко отдалечени хранилища
наведнъж, ще знаете как да ползвате Гит в електронната си поща, и сръчно ще боравите с множество отдалечени
клони и кръпки от помощници.

*Глава 6* представя в дълбочина услугата за хостване на Гит хранилища GitHub и нейните инструменти. Разгледани
са записването и управлението на сметката ви там, създаване и използване на Гит хранилища, често срещани
начини за допринасяне към проекти и как да приемате сътрудници във вашия проект. Отделено е място за множество
малки съвети, с които да улесните работата си. 

*Глава 7* представя Гит команди за напреднали. Ще овладеете неща като плашещата команда 'reset', използване на
двоично търсене за откриване на програмни грешки, промяна на историята, подробен избор на версии и много
други. Със знанията, придобити в тази глава ставате истински майстор. 

В *Глава 8* ще се научите да конфигурирате ваша собствена среда за Гит. Това включва настройване на скриптове,
които се стартират при определени събития (hook scripts) за налагане и насърчаване на отделни политики, и
използване на настройки на средата, така че да можете да работите по желания начин. Ще разгледаме също
изграждането на набор от собствени скриптове, за налагане на собствена политика на подаване на промените.

*Глава 9* се занимава с Гит и други СУВ. Тя включва използване на Гит в света на Subversion (SVN) и превръщане
на проекти от други СУВ в Гит проекти. Много организации все още използват SVN и нямат намерение да променят
това, но до този момент, ще сте научили как да ползвате невероятната мощ на Гит. Тази глава ви показва как да
се справите ако все пак трябва да ползвате SVN сървър. Също показваме как да внасяте проекти от няколко
различни системи, в случай че сте убедили всички да се хвърлят надолу с главата в Гит.

*Глава 10* се заравя дълбоко в тъмните но красиви дебри на Гит. Сега, след като знаете всичко за Гит и
владеейки я до съвършенство, можете да разберете как Гит съхранява обектите си, какъв е обектния ѝ модел,
подробности относно т.нар. пакетни файлове (packfiles), сървърни протоколи и т.н. В цялата книга споменаваме
части от тази глава, в случай че ви се прииска да задълбаете. Но ако сте като нас и искате да узнаете
техническите подробности, може би ще искате да прочетете първо Глава 10. Решението е ваше.

В *Приложение A* разглеждаме примери за използване на Гит в различни среди. Отделяме внимание на различни
графични интерфейси и среди за разработка, в които може би ще искате да ползвате Гит, и на какво можете да
разчитате. Ако се интересувате от преглед на използването на Гит на командния ред, във Visual Studio или
Eclipse, вижте това приложение.

В *Приложение B* разучаваме начините за създаване на разширения за Гит чрез инструменти като libgit2 и JGit.
Ако се интересувате как да пишете сложни и бързи собствени инструменти и се нуждаете от достъп на ниско ниво
до Гит, тук ви се отваря гледка.

Накрая в *Приложение C* преминаваме през всяка отделна главна команда в Гит и споменаваме къде сме я
разгледали в книгата и какво сме правили с нея. Тук можете да видите къде в книгата коя команда сме ползвали.

Да започваме.

